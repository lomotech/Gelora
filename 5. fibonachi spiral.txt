## Fibonachi Spiral

“Saya nak akses kepada semua kamera sekuriti, log keluar masuk dan semuanya diperiksa untuk kita tahu siapa dia, macam mana dia masuk dan apa tujuan dia buat macam ni”, Tuan direktor memberi arahan terus kepada kurator. “Dan juga kejut orang dari bahagian pemulihan untuk periksa adakah yang ini benar atau palsu”, tambahnya.

Daripada laporan awal menunjukkan ada paling kurang seorang memasuki ruangan tersebut dan tidak diketahui apa tujuannya kerana tujuannya masuk ke ruang pameran tersebut amat aneh. Tidak seperti pencuri biasa.

Dia kemudiannya bergerak menghampiri ke satu bahagian yang menempatkan sebuah lukisan. Lukisan yang harganya kini tidak kurang daripada 200 juta dolar. Lukisan tersebut tidak hilang. Ada disitu. Tidak dicuri. Dia merenung lukisan tersebut dari jauh dan dekat. Tidak dapat difahami tujuan dan sebab seseorang melakukan kepada lukisan ini seperti mana yang dilihatnya kini. 

Telefon bimbitnya berbunyi dan dia berpaling pergi kebahagian lain untuk berbicara dengan ruang yang lebih privasi manakala kawasan tersebut yang telah siap dipagar oleh polis dikawal rapi oleh beberapa orang polis.

Lukisan tersebut telah dicakar oleh sesuatu dan membentuk sebuah spiral yang bermula dari sebelah kiri membentuk lengkungan besar sebelum semakin kecil. Daripada bentuk kasarnya tampak tak jauh daripada sebuah fibonachi spiral. Dan tertulis di bawah lukisan tersebut nama lukisan yang telah dicakar itu; *Starry Night by Vincent Van Gogh* yang telah di striketrough dan ditulis diatasnya “Replika”.
