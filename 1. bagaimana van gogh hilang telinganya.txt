## Bagaimana Van Gogh Hilang Telinganya

“Boleh aku tahu apa sebab sebenarnya kau potong sebelah telinga? Ada banyak yang aku baca dan aku dengar tetapi semua aku tak percaya sebab terlalu cliche.”, tanya _X_ kepada Gogh sambil memegang telinganya sendiri. 

Gogh tersenyum miring ke kiri sehingga ternampak taringnya. Dia mencapai kotak mancis di meja untuk membakar tembakau yang telah disumbatkan di dalam paipnya. Di sedutnya dalam-dalam dan asapnya dihembus tinggi ke ruang kamar. “Kalau aku betul mahu tau, ini kisahnya”, balas Gogh.

“Waktu itu aku di Arles, dalam proses bikin satu karya. Aku yakin dengan karya itu aku akan jadi lebih hebat. Orang kenal nama aku.”, Gogh mulakan cerita. “Satu hari aku ada rasa amat letih dan aku baring dalam bilik aku dalam satu rumah yang luarnya berwarna kuning. Aku sewa disitu. Rupa bilik itu aku masih ingat jelas, ada satu katil di satu sudut. Ada satu meja kecil di sudut yang lain. Warna biliknya biru laut. Bumbungnya yang sedikit bocor sudah ada kulat kerana udara panas lembap di Arles waktu itu.”, kisah Gogh sambil memodelkan ruang kamar dengan gerak tangannya.

“Maka aku teringat kepada Grenouille. Kau tahu siapa dia?”, tanya Gogh pada _X_ sambil memandang tepat ke mukanya. 

“Tak”, jawab ringkas _X_. 

“Grenouille itu satu lagenda hebat di Perancis. Nama penuhnya, Jean-Baptiste Grenouille. Ada orang panggil dia sebagai rare breed of protagonis and antagonis. Aku setuju. Dia antara sebab aku duduk di Arles. Kau pikir aku suka duduk di tanah Perancis? Lebih selesa aku duduk di Belanda. Tanah lahir aku sendiri. Tapi Grenouille yang buatkan aku yakin Perancis mampu membuka pintu seni aku. Dia (Grenouille) adalah pembuat minyak wangi yang paling handal yang pernah diketahui. Apa resepinya?”, tenung Gogh dalam pada mata _X_.

“Dua puluh empat gadis sunti. Yang dia sendiri pilih mereka dan bunuh setiap satu dengan tangannya sendiri dan selepas itu dia sendiri yang mengeluarkan ekstrak minyak badan mereka untuk dijadikan sebagai pati minyak wanginya.”  
  
“Ya dia membunuh, dan membunuh itu salah. Tapi hasilnya itu masyhur. Dan ajaib. Aku juga mahu mencipta ajaib. Untuk diri aku sendiri.”, ujar Gogh sambil mendabik dadanya dengan yakin.

“Maka sebab itu?”, tanya _X_.

“Sabar anak muda. Kau gopoh. Itu baru permulaan cerita. Untuk kisah yang baik harus ada kepalanya, ada badannya, ada klimaxnya, ada tutupnya. Sama juga dengan espresso, concerto, lukisan mahupun minyak wangi. Kalau terus-terus sampai ke klimax tak bagus. Tak kesan pada jiwa yang mendengar apatah lagi yang mencerita.”, tertawa Gogh sambil membakar semula paipnya yang telah kematian api. Tiga kali sedut, dihembus asap itu ke udara dan memenuhi ruang bilik.

“Maka aku pada baring itu mula terlelap. Aku tak pasti adakah aku dalam keadaan sedar atau tidak pada masa itu. Dan tiba-tiba mata aku terbuka luas. Sebab aku rasa ada sesuatu pada sisi kiri aku. Aku jeling guna hujung mata. Aku nampak seorang perempuan tua. Aku tak dapat bergerak langsung. Kejung di katil. Kaki dan tangan aku langsung tak ikut arahan untuk bergerak. Aku nampak rambut perempuan tua itu yang putih dan diselangi hitam itu jatuh ke pipi dan mukanya. Aku tak nampak sangat rupanya disebabkan rambut itu. Tapi aku tahu dia tenung aku dengan tenungan yang paling tajam. Perempuan itu perlahan-lahan pergi ke telinga aku”, sambil Gohg memberi isyarat kepada telinganya yang telah sedia kudung itu.

“Dia membisik kepada aku”, ujar Gogh.

> cucu... cucu… tak dapat lari...

“Terus aku paksa diri aku untuk bangun, nasib badan aku ikut arahan kali itu. Selepas bangkit, aku tengok sekeliling bilik tiada siapa. Hanya aku sahaja. Seorang. Selepas itu aku dengar lagi suara itu”, kata Gogh.

> cucu... cucu… tak dapat lari...

“Suara itu bukan didalam bilik tetapi dalam telinga aku. Telinga sebelah kiri aku. Aku tutup telinga aku, rapat rapat guna tangan. Tapi aku masih boleh dengar lagi suara dia ulang-ulang ayat yang sama. Lagi aku kejapkan telinga lagi kuat aku dengar bisikkan tu. Aku koyak bantal, aku ambik bulu angsa dan aku sumbat dalam telinga. Masih lagi dengar. Aku ambil pisau yang aku guna untuk lukisan minyak aku itu dan aku potong, siat dan robek telinga sendiri. Selepas itu terus diam.”, Gogh menunjukkan pisau yang digunakan untuk memotong telinganya kepada _X_.

“Aku tak pasti siapa dia, apa tujuannya, tetapi sebabkan dia, idea yang masuk ke kepala ini melimpah ruah macam tiada penghujung dan cara pandangan aku pada dunia terus berubah. Nama aku terus naik. Walau siapa pun dia, aku amat berterima kasih padanya. Walaupun caranya agak tidak konvensional.”, ujar Gogh.

“Dan menakutkan”, tambah _X_. Gogh angguk setuju.

“Tak dinafikan, sebab selepas itu semua orang kata aku gila dan sebagainya. Tu antara sebab kenapa aku tambah tenang bila dihantar masuk ke rumah jagaan orang gila Saint-Paul di Saint-Rémy. Kau buat apa pun tak pe, semua orang tau. Kau gila.”, ketawa Gogh dan disambut _X_.

